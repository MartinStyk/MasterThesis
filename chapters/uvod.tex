\chapter{Úvod}
Android je globálne najrozšírenejší mobilný operačný systém, ktorý denne používajú milióny užívateľov. Tento systém pôvodne určený pre chytré mobilné telefóny, sa dnes vďaka širokému spektru poskytovaných služieb a prispôsobiteľnosť rozšíril na viacero nových platforiem, ako napríklad zábavné systémy automobilov, softvér televízií, notebooky alebo inteligentné hodinky. Jedným z dôvodov popularity tohto systému medzi jeho užívateľmi je dobrá dostupnosť aplikácií. Vďaka veľkému množstvu dostupných aplikácií má každý možnosť prispôsobiť softvérový obsah svojho zariadenia tak, aby vyhovoval jeho potrebám. Z pohľadu užívateľa je kľúčová funkcionalita poskytovaná aplikáciou. Aplikácie však obsahujú aj množstvo metadát, ktoré nám môžu o ich fungovaní veľa prezradiť. Mobilné aplikácie často pristupujú k citlivým dátam užívateľov. Preto je dôležité zaistiť bezpečnosť na všetkých úrovniach. Systém Android dlhodobo bojuje s bezpečnostným rizikom spojeným s distribúciou aplikácií. Táto zraniteľnosť spočíva v modifikácií existujúcej aplikácie tak, aby vykonávala činnosť ktorá je škodlivá pre užívateľa, alebo pôvodného vývojára aplikácie. Takto modifikované aplikácie sú často označované ako prebalené.

Táto práca sa zaoberá získavaním metadát o aplikáciách na systéme Android a ich následnom využití pri detekcií potenciálne škodlivých prebalených aplikácií.

Teoretická časť práce popisuje hlavné aspekty Android aplikácií so zameraním na bezpečnosť a spôsob distribúcie. Práca predstavuje metódu prebaľovania inštalačných APK súborov spolu s vybranými spôsobmi ich detekcie takýchto aplikácií.
V rámci praktickej časti tejto práce je vytvorené softvérové riešenie, ktoré je schopné upozorniť užívateľa na potenciálne prebalenú aplikáciu. Motiváciu pre túto prácu predstavuje možnosť detekcie prebalených aplikácií priamo z mobilného zariadenia. Vyvinuté riešenie je možné použiť ako doplnok k existujúcim antivírusovým nástrojom.

Za účelom naplnenia nášho cieľu je vytvorená mobilná aplikácia, ktorá analyzuje aplikácie pre operačný systém Android. Aplikácia sa zameriava na získanie detailných metainformácií o nainštalovaných aplikačných balíčkoch. Tieto informácie obsahujú údaje o zabezpečení a digitálnom podpise, rôznych komponentoch aplikácie a bezpečnostných povoleniach vyžadovaných aplikáciou.

Metóda detekcie prebalených aplikácií sa opiera o zistenia predchádzajúcich výskumov, ktoré ďalej rozširuje a posúva z vedeckej roviny do praxe. Prebalené aplikácie sú detekované na základe veľkej kolekcie aplikačných metainformácií. Na tvorbe tejto kolekcie sa podieľajú užívatelia vyvinutej mobilnej aplikácie. 

Výsledkom práce je kompletný systém na analýzu aplikácií a detekciu prebalených kópií. Tento systém pozostáva z mobilnej aplikácie a serveru s databázou, ktorá obsahuje dáta o desaťtisícoch aplikácií. Mobilná aplikácia získavajúca metadáta o aplikáciách je dostupná v obchode \zv{Google Play}. Samotná detekcia prebalených aplikácií prebieha na strane servera. Táto funkcionalita je dostupná prostredníctvom mobilnej aplikácie.

